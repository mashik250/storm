নাটোরের লালপুর থানা থেকে ছিনিয়ে নেয়া জেলা ছাত্রদলের যুগ্ম সাধারণ সম্পাদক রুবেল হোসেনকে আটক করেছে পুলিশ। আজ (বুধবার, ৯ এপ্রিল) দুপুরে তাকে পার্শ্ববতী উপজেলা ঈশ্বরদী থেকে আটক করা হয়। এছাড়া গতকাল রাতেই ছিনিয়ে নেয়ার সাথে জড়িত রুবেলের বোনসহ তিনজনকে আটক করে পুলিশ। এদিকে থানা থেকে ছাত্রদল নেতাকে ছিনিয়ে নেয়ার ঘটনায় রাতেই ৩৮ জনের নাম উল্লেখসহ অজ্ঞাত ১০০ থেকে ১২০ জনের নামে লালপুর থানায় মামলা দায়ের করেছে পুলিশ।

২০২৪ সালের ১৬ ডিসেম্বর বাগাতিপাড়া উপজেলায় বিএনপি নেতার বাড়িতে গুলি বর্ষণের মামলায় ছাত্রদল নেতা রুবেল হোসেনকে গ্রেপ্তার করে পুলিশ। পরে ছাত্রদল ও যুবদলের অর্ধশতাধিক নেতাকর্মী থানায় হাজির হয়ে রুবেলকে ছেড়ে দেয়ার জন্য পুলিশকে চাপ দেয়। এসময় অসম্মতি জানালে একপর্যায়ে থানা থেকে রুবেলকে ছিনিয়ে নিয়ে যায় তারা।
